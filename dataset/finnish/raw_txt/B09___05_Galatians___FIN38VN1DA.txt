						   Kirje galatalaisille 5        1    Vapauteen Kristus vapautti meidät. Pysykää siis lujina, älkääkä antako uudestaan sitoa itseänne orjuuden ikeeseen.         2    Katso, minä, Paavali, sanon teille, että jos ympärileikkautatte itsenne, niin Kristus ei ole oleva teille miksikään hyödyksi.         3    Ja minä todistan taas jokaiselle ihmiselle, joka ympärileikkauttaa itsensä, että hän on velvollinen täyttämään kaiken lain.         4    Te olette joutuneet pois Kristuksesta, te, jotka tahdotte lain kautta tulla vanhurskaiksi; te olette langenneet pois armosta.         5    Sillä me odotamme uskosta vanhurskauden toivoa Hengen kautta.         6    Sillä Kristuksessa Jeesuksessa ei auta ympärileikkaus eikä ympärileikkaamattomuus, vaan rakkauden kautta vaikuttava usko.         7    Te juoksitte hyvin; kuka esti teitä olemasta totuudelle kuuliaisia?         8    Houkutus siihen ei ole hänestä, joka teitä kutsuu.         9    Vähäinen hapatus hapattaa koko taikinan.         10    Minulla on teihin se luottamus Herrassa, että te ette missään kohden tule ajattelemaan toisin; mutta teidän häiritsijänne saa kantaa tuomionsa, olkoon kuka hyvänsä.         11    Mutta jos minä, veljet, vielä saarnaan ympärileikkausta, miksi minua vielä vainotaan? Silloinhan olisi ristin pahennus poistettu.         12    Kunpa aivan silpoisivat itsensä, nuo teidän kiihoittajanne!         13    Te olette näet kutsutut vapauteen, veljet; älkää vain salliko vapauden olla yllykkeeksi lihalle, vaan palvelkaa toisianne rakkaudessa.         14    Sillä kaikki laki on täytetty yhdessä käskysanassa, tässä: “Rakasta lähimmäistäsi niinkuin itseäsi”.         15    Mutta jos te purette ja syötte toisianne, katsokaa, ettette toinen toistanne perin hävitä.         16    Minä sanon: vaeltakaa Hengessä, niin ette lihan himoa täytä.         17    Sillä liha himoitsee Henkeä vastaan, ja Henki lihaa vastaan; nämä ovat nimittäin toisiansa vastaan, niin että te ette tee sitä, mitä tahdotte.         18    Mutta jos te olette Hengen kuljetettavina, niin ette ole lain alla.         19    Mutta lihan teot ovat ilmeiset, ja ne ovat: haureus, saastaisuus, irstaus,         20    epäjumalanpalvelus, noituus, vihamielisyys, riita, kateellisuus, vihat, juonet, eriseurat, lahkot,         21    kateus, juomingit, mässäykset ja muut senkaltaiset, joista teille edeltäpäin sanon, niinkuin jo ennenkin olen sanonut, että ne, jotka semmoista harjoittavat, eivät peri Jumalan valtakuntaa.         22    Mutta Hengen hedelmä on rakkaus, ilo, rauha, pitkämielisyys, ystävällisyys, hyvyys, uskollisuus, sävyisyys, itsensähillitseminen.         23    Sellaista vastaan ei ole laki.         24    Ja ne, jotka ovat Kristuksen Jeesuksen omat, ovat ristiinnaulinneet lihansa himoineen ja haluineen.         25    Jos me Hengessä elämme, niin myös Hengessä vaeltakaamme.         26    Älkäämme olko turhan kunnian pyytäjiä, niin että toisiamme ärsyttelemme, toisiamme kadehdimme.          
