						   1 Petru 2        1    Lepădaţi dar orice răutate, orice vicleșug, orice fel de prefăcătorie, de pizmă și de clevetire         2    și, ca niște prunci născuţi de curând, să doriţi laptele duhovnicesc și curat, pentru ca prin el să creșteţi spre mântuire,         3    dacă aţi gustat în adevăr că bun este Domnul.         4    Apropiaţi-vă de El, piatra vie, lepădată de oameni, dar aleasă și scumpă înaintea lui Dumnezeu.         5    Și voi, ca niște pietre vii, sunteţi zidiţi ca să fiţi o casă duhovnicească, o preoţie sfântă, și să aduceţi jertfe duhovnicești plăcute lui Dumnezeu, prin Isus Hristos.         6    Căci este scris în Scriptură: „Iată că pun în Sion o piatră din capul unghiului, aleasă, scumpă; și cine se încrede în El nu va fi dat de rușine.”         7    Cinstea aceasta este dar pentru voi care aţi crezut! Dar pentru cei necredincioși, „Piatra pe care au lepădat-o zidarii a ajuns să fie pusă în capul unghiului”         8    și „o piatră de poticnire și o stâncă de cădere”. Ei se lovesc de ea, pentru că n-au crezut Cuvântul, și la aceasta sunt rânduiţi.         9    Voi însă sunteţi o seminţie aleasă, o preoţie împărătească, un neam sfânt, un popor pe care Dumnezeu Și l-a câștigat ca să fie al Lui, ca să vestiţi puterile minunate ale Celui ce v-a chemat din întuneric la lumina Sa minunată;         10    pe voi, care odinioară nu eraţi un popor, dar acum sunteţi poporul lui Dumnezeu; pe voi, care nu căpătaserăţi îndurare, dar acum aţi căpătat îndurare.         11    Preaiubiţilor, vă sfătuiesc, ca pe niște străini și călători, să vă feriţi de poftele firii pământești care se războiesc cu sufletul.         12    Să aveţi o purtare bună în mijlocul neamurilor, pentru ca, în ceea ce vă vorbesc de rău ca pe niște făcători de rele, prin faptele voastre bune pe care le văd, să slăvească pe Dumnezeu în ziua cercetării.         13    Fiţi supuși oricărei stăpâniri omenești, pentru Domnul: atât împăratului, ca înalt stăpânitor,         14    cât și dregătorilor, ca unii care sunt trimiși de el să pedepsească pe făcătorii de rele și să laude pe cei ce fac bine.         15    Căci voia lui Dumnezeu este ca, făcând ce este bine, să astupaţi gura oamenilor neștiutori și proști.         16    Purtaţi-vă ca niște oameni slobozi, fără să faceţi din slobozenia aceasta o haină a răutăţii, ci ca niște robi ai lui Dumnezeu.         17    Cinstiţi pe toţi oamenii; iubiţi pe fraţi; temeţi-vă de Dumnezeu; daţi cinste împăratului!         18    Slugilor, fiţi supuse stăpânilor voștri cu toată frica, nu numai celor ce sunt buni și blânzi, ci și celor greu de mulţumit.         19    Căci este un lucru plăcut dacă cineva, pentru cugetul lui faţă de Dumnezeu, suferă întristare și suferă pe nedrept.         20    În adevăr, ce fală este să suferiţi cu răbdare să fiţi pălmuiţi când aţi făcut rău? Dar dacă suferiţi cu răbdare, când aţi făcut ce este bine, lucrul acesta este plăcut lui Dumnezeu.         21    Și la aceasta aţi fost chemaţi, fiindcă și Hristos a suferit pentru voi și v-a lăsat o pildă, ca să călcaţi pe urmele Lui.         22    „El n-a făcut păcat și în gura Lui nu s-a găsit vicleșug.”         23    Când era batjocorit, nu răspundea cu batjocuri și, când era chinuit, nu ameninţa, ci Se supunea dreptului Judecător.         24    El a purtat păcatele noastre în trupul Său pe lemn, pentru ca noi, fiind morţi faţă de păcate, să trăim pentru neprihănire; prin rănile Lui aţi fost vindecaţi.         25    Căci eraţi ca niște oi rătăcite. Dar acum v-aţi întors la Păstorul și Episcopul sufletelor voastre.          
